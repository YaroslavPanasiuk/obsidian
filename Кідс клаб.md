
==Життя мудреця – це безперервний пошук мудрості==. Ми завжди йдемо туди, де відбуваються нові дослідження та відкриття, тим паче історично важливі події! 

Одного разу ми досліджували небеса, а саме небесні тіла. І нашу увагу прикувала одна особлива зірка. Ми – люди уважні, завжди помічаємо, коли щось змінюється на карті неба. 

І от, однієї ночі з’явилася нова зоря. Спершу ми подумали, що щось наплутали. Не може з’явитися зірка просто нізвідки.

Ретельно перевіривши свої записи, ми зрозуміли, це нове й унікальне явище має означати щось важливе. Особливість цієї зорі полягала в тому, що вона була ближчою за всі інші. Ми подумали, що таке неможливо, бо це не може пояснити жодна відома нам наука.

Та в одній стародавній книзі з назвою Числа ми знайшли ==пророцтво про прихід якоїсь видатної особи, справжньої зірки, якій належить принести перемогу своєму народові.==



Тому ми зрозуміли, що то був знак і без жодних вагань вирушили в дорогу, щоб відшукати зірку і місце, яке вона позначала.

Насправді ми не знали, що шукали. Думали, що новонароджений цар живе в палаці. І саме такий палац під зіркою ми і знайшли в Єрусалимі. 

Однак, як виявилося, у тому палаці жив правитель на ім’я Ірод. Ми сказали йому про своє відкриття та дорогу в пошуках новонародженого царя.

На наш подив, Ірод не дуже зрадів. Ба більше, він перелякався! Напевно, це тому, що він відчув конкуренцію на свій трон... Тому за першої ж нагоди ми пішли геть з того замку та продовжили шлях за зіркою.



Подорож привела нас до Юдеї, у Віфлеєм, містечко неподалік Єрусалиму. Вже стемніло, як ми заїхали в скромне селище. Зірка була вже так близько, що ми могли побачити кожен її промінчик.

Врешті ми дійшли до скромної будівлі. Саме там, у яслах, серед соломи лежало справжнє диво – новонароджене Дитя на ім’я Ісус. Його батьки, Марія та Йосип стояли поруч.

Вони дозволили нам підійти ближче та розгледіти Малюка. Хоч очі наші бачили звичайне Дитя, здавалося, в тій Дитині таїлась велич і мудрість всього Всесвіту. 



Вмить ми стали на коліна й вклонилися Йому. Я відчував, що стою перед найвищим, що коли-небудь знав чи бачив за все своє життя, перед Тим, Хто був Любов’ю, Надією та Спасінням.

Оскільки ми люди досвідчені, з собою принесли подарунки гідні справжнього Царя – золото, ладан і мирро. Але саме в ту мить ми зрозуміли, що справжнім дарунком було це Дитя – подарунок людям від Самого Бога.

Вже минуло багато часу, проте ми досі з теплом згадуємо ту зустріч із Самим Богом у вечір, коли серця сповнилися надією, радістю та вірою у щасливе майбутнє.